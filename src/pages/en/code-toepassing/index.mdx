---
title: OP WELKE ENTITEITEN IS DE NIEUWE GOVERNANCE WETGEVING VAN TOEPASSING?
layout: ../../../layouts/MarkdownLayout.astro
---

## INTRODUCTIE

Naar verwachting treedt de nieuwe governance wetgeving op 1 januari 2025 in
werking. In dit hoofdstuk wordt toegelicht op wie de governance wetgeving van
toepassing is. Daarvoor is het van belang een onderscheid te maken tussen de
Landsverordening en de Code corporate governance. De nieuwe governance wetgeving
bestaat namelijk uit twee onderdelen: de landsverordening is vooral gericht aan
de beleidsverantwoordelijke minister en de Code is vooral gericht aan de
desbetreffende entiteiten in de publieke- en semipublieke sector zelf.

## DE LANDSVERORDENING CORPORATE GOVERNANCE (LANDSVERORDENING)

Vrijwel alle voorschriften in de Landsverordening corporate governance gelden
primair voor de Minister die het aangaat (artikel 1, onderdeel g). Dit is de
Minister die beslissingsbevoegdheden heeft in:

- **publiekrechtelijke rechtspersonen**: bij landsverordening ingestelde
  rechtspersonen (ook wel _sui generis_ genoemd), voor zover de Minister ter
  zake van governance gerelateerde onderwerpen bevoegd is. Hierbij gaat het
  zowel om de verantwoordelijkheid die de ministers op grond van de
  Landsverordening instelling ministeries 2022 (AB 2022, no. 18) hebben en de
  bevoegdheden die op grond van een wettelijk voorschrift zijn toegekend voor de
  rechtspersonen die op grond van bijzondere landsverordeningen zijn of worden
  opgericht;

(artikel 1, onderdeel h en artikel 1, j)

- **Overheidsvennootschappen**: vennootschappen waarvan de aandelen of
  certificaten van aandelen geheel of gedeeltelijk, direct of indirect worden
  gehouden door het Land, inclusief dochtervennootschappen (ook wel
  overheidsnv’s) genoemd);

(artikel 1, onderdeel d en artikel 1, onderdeel i)

- **stichtingen en verenigingen** waarvan één of meer bestuurders dan wel één of
  meer commissarissen of vergelijkbare functionarissen kunnen worden benoemd
  en/of ontslagen door of op voordracht van (de verantwoordelijke Minister) of
  waarvan de statuten door de verantwoordelijke Minister kunnen worden
  gewijzigd. Dergelijke stichtingen en verenigingen worden in de
  governance-wetgeving aangemerkt als overheidstichtingen en
  overheidsverenigingen.

(artikel 1, onderdeel h en artikel 1, j)

> Er zijn ook stichtingen zijn waarmee het Land een subsidierelatie heeft. Voor
> die stichtingen gelden de bepalingen van het onderhavig ontwerp niet
> rechtstreeks. De Minister beslist immers niet (mee) over de benoeming of het
> ontslag van de bestuurders of commissarissen. Overigens kan voor stichtingen
> die uitsluitend een subsidierelatie hebben met het Land, wel via de
> subsidievoorwaarden worden verwezenlijkt dat de bepalingen in het
> ontwerp-Landsbesluit, houdende algemene maatregelen inhoudende een Code
> corporate governance ook door deze stichtingen worden toegepast.

- andere bij of krachtens landsbesluit aangewezen rechtspersonen.

De voorschriften van de Landsverordening gelden dus gelden primair voor de
beleidsverantwoordelijke minister, wanneer hij beslissingsbevoegdheden heeft ter
zake van bij landverordening opgerichte rechtspersonen of wanneer hij optreedt
als vertegenwoordiger van het Land als aandeelhouder in een vennootschap of
(mede)beleidsbepalende stakeholder in aan het Land verbonden stichtingen,
verenigingen en andere rechtspersonen in de publieke- en semipublieke sector.

### Wat zijn de verplichtingen van de beleidsverantwoordelijke minister?

#### Zorgplicht

In de eerste plaats moet de Minister die het aangaat er voor zorgen dat alle
overheidsvennootschappen, overheidsstichtingen en -verenigingen hun statuten
aanpassen, om de Code corporate governance zoveel mogelijk van toepassing te
verklaren (artikel 2, lid 6). Vervolgens moet hij ervoor zorgen dat deze
entiteiten zich ook daadwerkelijk aan de bepalingen houden (artikel 2, lid 7).

Bij publiekrechtelijke rechtspersonen ligt dit iets anders: de Code is direct
van toepassing op dergelijke entiteiten (artikel 2, lid 5). Deze entiteiten
moeten er zelf voor zorgen dat de interne organisatie aan de regels van de Code
gaan voldoen

#### Meldingsplicht

In de tweede plaats zijn er allerlei handelingen en besluiten waarvoor een
meldingsplicht geldt: voordat de Minister een handeling als vermeld in de
artikelen 6 t/m 13 wil verrichten, moet hij zijn voornemen hiertoe melden aan de
Autoriteit Corporate Governance. Het gaat hier om de volgende onderwerpen:

| **Artikel** | **Onderwerp**                           |
| :---------: | --------------------------------------- |
|      6      | Dividendbeleid en dividenduitkering     |
|      7      | Verkrijging van aandelen                |
|      8      | Vervreemding en bezwaring van aandelen  |
|      9      | Procedureregels en profielschets        |
|     10      | Benoeming bestuurders en commissarissen |
|     11      | Ontslag bestuurders en commissarissen   |
|     12      | Statuten                                |
|     13      | Goedkeuring van de jaarrekeningen       |

De nieuw op te richten Autoriteit beoordeelt bij een melding of de toepasselijke
statuten en wettelijke regels met betrekking tot de corporate governance op de
juiste wijze en met inachtneming van de algemene beginselen van good governance
zijn opgevolgd. De toets van de Autoriteit is gericht op het handelen van de
Minister. Hiermee neemt de Autoriteit geen toezichthoudende taken over van
bestaande wettelijk aangewezen toezichthouders, zoals de Centrale Bank van Aruba
(en de beoordeling op basis van artikel 10 ziet ook uitdrukkelijk niet op de
betrouwbaarheid van kandidaat-bestuurders of – commissarissen, zoals de CBA
verricht op basis van financiële toezichtswetgeving).

#### Relatie met het Burgerlijk Wetboek

Belangrijk is om hier ook de relatie met het Burgerlijk Wetboek van Aruba te
noemen. Het rechtspersonenrecht wordt namelijk primair beheerst door de regels
in Boek 2 van het Burgerlijk Wetboek (BW) van Aruba (AB 2021 no. 137). De
ontwerp-Landsverordening corporate governance voorziet in specifieke
voorschriften voor het Land in zijn hoedanigheid van aandeelhouder of
stakeholder van rechtspersonen in de publieke- en semipublieke sector. De
voorschriften in de nieuwe Landsverordening zijn voor de op grond van
landsverordening ingestelde rechtspersonen aanvullend op de regels in het BW.

De bepalingen van de Landsverordening zijn zo geformuleerd dat voor
overheidsvennootschappen, -stichtingen en -vereniging, de bepalingen van het BW
voorrang hebben. Voor publieke rechtspersonen geldt dat de voorschriften in het
onderhavig ontwerp complementair zijn aan de corporate governance regels in de
instellingslandsverordeningen van de op grond van publiekrecht ingestelde
rechtspersonen.

De in het BW of (in het geval van publiekrechtelijke rechtspersonen) in een
instellings-landsverordening geregelde bevoegdheden voor besluitvorming in een
rechtspersoon in de (semi)publieke sector worden niet beperkt. Het onderhavige
ontwerp voorziet uitsluitend in instructienormen voor de aangewezen Minister,
wanneer deze als vertegenwoordiger van het Land betrokken wordt in
besluitvorming in een rechtspersoon in de publieke- en semipublieke sector. De
regels van het BW gelden onverkort. Dit geldt ook voor de corporate governance
gerelateerde regels in de instellingslandsverordeningen van publiekrechtelijke
rechtspersonen.

#### Wettelijke verplichting

De normen in de Landverordening zijn wettelijke voorschriften, bedoeld om -
vanuit de rolopvatting van het Land als aandeelhouder of stakeholder - bij te
dragen aan de structurele verbetering van de corporate governance in zowel de
publieke- als de semipublieke sector. De minister moet die wettelijke
voorschriften opvolgen. Het nalaten daarvan geldt als handelen in strijd met een
wettelijk voorschrift.

In de Landsverordening zelf zijn geen strafbepalingen opgenomen. Sanctionering
geschiedt namelijk via de geëigende instrumenten in Boek 2 BW. De nietigheid of
vernietigbaarheid van besluiten of handelingen treedt in of kan worden
ingeroepen wanneer een orgaan van een rechtspersoon in strijd handelt met de wet
of de statuten. Dit houdt in dat als een besluit wordt genomen of handeling
wordt verricht waarvoor de betrokken Minister geen advies van de Autoriteit
Corporate Governance heeft gevraagd, terwijl hij daartoe op grond van de
Landsverordening wel toe verplicht is geweest, het besluit of de handeling
nietig of vernietigbaar is. Dit geldt ook voor dochtermaatschappijen, als de
statuten conform artikel 15 van de Landsverordening zijn aangepast en is
nagelaten een voorgenomen besluit of handeling te melden aan de Autoriteit.

Een minister die de bepalingen van de Landsverordening niet naleeft, handelt
daarmee in strijd met de in de Staatsregeling opgenomen ambtseed- of belofte. De
betrokken minister kan daar politiek en mogelijk zelfs in rechte op worden
aangesproken. Aan het niet-opvolgen van de verplichtingen op grond van de
Landsverordening kunnen ook politieke consequenties worden verbonden. De
Minister kan door de Staten ter verantwoording worden geroepen voor het naleven
van de wettelijke regels ter zake van zijn politieke verantwoordelijkheid voor
besluitvorming in andere rechtspersonen in de publieke- en semipublieke sector.
Daarbij kan de Minister onzorgvuldig of willekeurig handelen worden verweten,
bijvoorbeeld als blijkt dat een beoordeling of advies van de Autoriteit naar het
oordeel van de Staten ten onrechte of ontoereikend gemotiveerd niet is
opgevolgd.

De betrokken minister kan op grond van artikel 14 van de Landsverordening
gemotiveerd afwijken van een beoordeling door de Autoriteit. De minister dient
het voornemen tot het afwijken van een beoordeling te melden aan de Staten en
aan de Autoriteit. Het is vervolgens aan de Staten de Minister via de aan de
Staten toekomende bevoegdheden, de Minister ter verantwoording te roepen.

In een ernstig geval kan handelen door een Minister in strijd met de wettelijke
verplichtingen in deze landsverordening als ambtsmisdrijf ter beoordeling aan de
strafrechter worden voorgelegd.

## DE CODE CORPORATE GOVERNANCE (CODE)

De Code corporate governance is geregeld bij landsbesluit, houdende algemene
maatregelen en heeft zijn wettelijke basis in artikel 3 van de Landsverordening
corporate governance. In tegenstelling tot de Landsverordening - die vooral de
beleidsverantwoordelijke ministers als normadressaat heeft - is de Code van
toepassing op rechtspersonen in de publieke- en semipublieke sector zelf.

De Code is van toepassing op de volgende rechtspersonen:

1. publiekrechtelijke rechtspersonen;

2. overheidsvennootschappen, inclusief dochtervennootschappen

3. overheidsstichtingen en -verenigingen;

4. andere bij of krachtens landsbesluit aangewezen rechtspersonen,

Voor publiekrechtelijke rechtspersonen geldt de Code rechtstreeks.

Voor overheidsnv’s, overheidsstichtingen en -verenigingen wordt de Code van
toepassing door het opnemen van een toepasselijkheidsbepaling in de statuten
wordt ingevoerd. De minister moet ervoor zorgen, voor zover wettelijk en
statutair mogelijk, dat de daartoe bevoegde organen van de desbetreffende
rechtspersonen hun statuten wijzigen ten behoeve van de invoering van de Code.

De rechtspersoon past de Code toe in de dagelijkse bedrijfsvoering. Dit geldt
niet alleen voor de organen van de rechtspersoon zelf, maar ook voor andere bij
de rechtspersoon verbonden personen zoals de Minister en de externe accountant.
De Minister en de externe accountant moeten bij de uitoefening van hun functie
in hun relatie tot de rechtspersoon de bepalingen van de Code in acht nemen.

Afwijking van de Code kan geboden zijn als concrete omstandigheden van de
rechtspersoon dit vergen. Afwijking van de Code zonder dat deze omstandigheden
zich hebben voorgedaan, is niet toegestaan.

De Minister bewerkstelligt dat de rechtspersoon die werkzaam is op zijn
beleidsterrein, de Code naleeft.

Het bestuur en de raad van commissarissen dragen de verantwoordelijkheid voor
het leggen van verantwoording over de compliance met de Code. De hoofdlijnen van
de corporate governance van de rechtspersoon worden jaarlijks, mede aan de hand
van de bepalingen in de Code, in een afzonderlijk hoofdstuk in het jaarverslag
van de rechtspersoon uiteengezet. In dat hoofdstuk wordt uitdrukkelijk
aangegeven of de Code is opgevolgd en zo niet, waarom en in hoeverre daarvan is
afgeweken.

Als de jaarrekening wordt gecontroleerd door een externe accountant en voor
zover de naleving van afzonderlijke bepalingen in de Code toetsbaar is, geeft de
externe accountant een oordeel over de naleving van de Code.

Afwijkingen van de Code worden behoorlijk onderbouwd en door alle organen van de
rechtspersoon vastgelegd. Indien wordt afgeweken van de Code, dan bevat de
uitleg bij afwijking in ieder geval de volgende elementen:

1. de wijze waarop is afgeweken van de Code;

2. de redenen voor afwijking; en

3. voor zover van toepassing, een beschrijving van de alternatieve maatregelen
   die zijn genomen en een uiteenzetting van de wijze waarop met die maatregelen
   de doelstellingen van de betreffende bepaling in de Code zijn bereikt, of een
   verduidelijking van hoe die maatregelen bijdragen aan een goed
   ondernemingsbestuur van de rechtspersoon.

4. een tijdpad waarin de Code wordt toegepast.

## PUBLIEKRECHTELIJKE RECHTSPERSONEN

Publiekrechtelijke rechtspersonen zijn landsverordening opgerichte
rechtspersonen (ook wel: sui generis genoemd). In Aruba zijn de volgende
publiekrechtelijke rechtspersonen ingesteld:

| **Entiteit**                             | **Landsverordening tot instelling van de enititeit**                       |
| :--------------------------------------- | :------------------------------------------------------------------------- |
| Centrale Bank van Aruba (CBA)            | Centrale Bankverordening (AB 1991 no. GT 32)                               |
| Volkskredietbank (VKB)                   | Landsverordening Volkskredietbank (AB 1993 no. GT 15)                      |
| Kansspelautoriteit (in oprichting)       | Landsverordening toezicht kansspelen (AB 2021 no. 150)                     |
| Uitvoeringsorgaan AZV (UO AZV)           | Landsverordening algemene ziektekostenverzekering (AB 1992 no. 18)         |
| Sociale Verzekeringsbank (SVb)           | Landsverordening Sociale Verzekeringsbank (AB 1995 no. GT 1)               |
| Instituto Medico San Nicolas (ImSan)     | Landsverordening Instituto Medico San Nicolas (AB 2005 no. 6)              |
| Aruba Tourism Authority (ATA)            | Landsverordening instelling Aruba Tourism Authority (AB 2011 no. 14)       |
| Servicio di Limpiesa di Aruba (Serlimar) | Landsverordening instelling Serlimar (AB 2005 no. 5)                       |
| Universiteit van Aruba (UA)              | Landsverordening Universiteit van Aruba (AB 1988 no. 100)                  |
| Kamer van Koophandel en Nijverheid (KvK) | Landsverordening op de Kamer van Koophandel en Nijverheid (AB 1990 no. 29) |
| Aruba Fair Trade Authority (AFTA)        | Mededingingsverordening (AB 2020 no. 103)                                  |

De Code corporate governance is rechtstreeks van toepassing op deze
publiekrechtelijke rechtspersonen: er is dus geen van toepassingverklaring
nodig. Zie het hoofdstuk: IMPLEMENTATIE

De regels van het BW gelden onverkort. Dit geldt ook voor de corporate
governance gerelateerde regels in de instellingslandsverordeningen van
publiekrechtelijke rechtspersonen.

**\
**

## OVERHEIDSVENNOOTSCHAPPEN

Overheidsvennootschappen - in de praktijk ook wel aangeduid als overheidsnv’s -
zijn privaatrechtelijke rechtspersonen, waarin het Land (deels) aandeelhouder is
of (deels) eigenaar van is. De minister die beleidsverantwoordelijkheid draagt
voor de overheidsvennootschap, vertegenwoordigt het Land in de Algemene
Vergadering van Aandeelhouders (AVA).

Het rechtspersonenrecht is sinds 1 september 2021 geregeld in <u>Boek 2 van het
Burgerlijk Wetboek</u> van Aruba (AB 2021 no. 137; BW:2). Boek 2 bevat in
principe dwingend recht: rechtspersonen dienen aan de bepalingen van Boek 2 te
voldoen, tenzij de wet zelf een mogelijkheid tot afwijking bevat. Handelingen en
bepalingen die in strijd zijn met Boek 2 zijn vernietigbaar of nietig.

De oprichting van een vennootschap geschiedt d.m.v. een notariële akte met
daarin opgenomen de statuten van de vennootschap. De statuten regelen onder meer
de opzet, doelstelling, bevoegdheden en besluitvorming binnen de vennootschap.

In artikel 27 van de <u>Comptabiliteitsverordening 1989</u> (AB 1989 no. 72;
CV 1989) is bepaald dat voor de (mede)oprichting van een privaatrechtelijke
rechtspersoon een machtiging moet worden verkregen. Afhankelijk van het
geldelijk belang wordt de machtiging verkregen bij landsverordening (artikel 27,
eerste lid, als het geldelijk belang AWG 100.000 of meer is) of bij landsbesluit
(artikel 27 tweede lid, indien het geldelijk belang minder dan AWG 100.000 is).
De machtiging moet bovendien vooraf zijn verkregen. Gebeurt dit niet, dan is
ingevolge artikel 31, derde lid, CV 1989, de door de desbetreffende minister
verrichte rechtshandeling nietig.

Boek 2 BW geeft geen definitie van overheidsvennootschap. In de
Comptabiliteitsverordening 1989 (AB 1989 no. 72) wordt gesproken van
deelnemingen van het Land.

In de Landsverordening- en de Code corporate governance zijn in artikel 1 wel
definities opgenomen:

overheidsvennootschap: een naamloze vennootschap of een vennootschap met
beperkte aansprakelijkheid met statutaire zetel in Aruba, waarvan de aandelen of
certificaten van aandelen deels of in het geheel, direct of indirect worden
gehouden door het Land;

dochtervennootschap: vennootschap of stichting waarin een rechtspersoon via
aandeelhouderschap of anderszins zeggenschapsrechten uitoefent;

Medio 2024 kent Aruba de volgende overheidsnv’s en dochtervennootschappen

1\. Renobacion Aruba NV

2\. Aruba Ports Authority NV (APA)

3\. Aruba Ports Development NV

4\. Aruba Airport Authority NV (AAA)

5\. Compania di Bus NV (Arubus)

6 Compania Arubano di Parkeer NV (Aruparking) (dochtervennootschap Arubus NV)

7\. Arutram NV (dochtervennootschap Arubus NV)

8\. Air Navigation Services Aruba NV

9\. Post Aruba NV

10\. Servicio di Telecomunicacion di Aruba NV (SETAR)

11\. TeleAruba NV (dochtervennootschap SETAR NV)

12\. Cable Television of Aruba NV (dochtervennootschap SETAR NV)

13\. Free Zone Aruba NV

14\. Utilities NV

15\. ELMAR NV (dochtervennootschap Utilities NV)

16\. WEB NV (dochtervennootschap Utilities NV)

17\. Compania Arubano di Petrolero NV (CAP)

18\. Refineria di Aruba NV (RdA)

19\. Fuels Marketing & Supply Aruba NV (dochtervennootschap RdA NV)

20\. Terminal di Energia Aruba NV (dochtervennootschap RdA NV)

21\. Aruba Wastewater Sustainable Solutions NV (dochtervennootschap Utilities
NV)

Burgerlijk Wetboek

Landsverordening en Code Corporate Governance

Deelnemingenbeleid overheid

Dividendbeleid overheid

Statuten

**\
**

<u>Overheidsstichtingen en verenigingen</u>

Dit zijn stichtingen en verenigingen waarvan één of meer bestuurders dan wel één
of meer commissarissen of vergelijkbare functionarissen kunnen worden benoemd
en/of ontslagen door of op voordracht van (de verantwoordelijke Minister) of
waarvan de statuten door de verantwoordelijke Minister kunnen worden gewijzigd.

<u>Bij landsverordening opgerichte rechtspersonen (_sui generis
rechtspersonen_)</u>

Dit zijn landsverordening opgerichte rechtspersonen en andere publiekrechtelijke
entiteiten, voor zover de Minister ter zake van governance gerelateerde
onderwerpen bevoegd is. Hierbij gaat het zowel om de verantwoordelijkheid die de
ministers krachtens de Landsverordening instelling ministeries hebben, als om de
bevoegdheden die krachtens wettelijk voorschrift aan de ministers zijn toegekend
voor de rechtspersonen die krachtens bijzondere landsverordeningen zijn of
worden opgericht.

De Code wordt na de inwerkingtreding via de wijziging van de statuten ingevoerd
in de overheidsvennootschappen en -stichtingen. Dit betekent dat de organen van
de betrokken rechtspersoon de voorschriften in de Code volgens het basisprincipe
van _comply and explain_ zullen moeten gaan toepassen.

De in een instellings-landsverordening geregelde bevoegdheden voor
besluitvorming in een rechtspersoon in de (semi)publieke sector worden niet
beperkt. De Landsverordening corporate governance voorziet uitsluitend in
instructienormen voor de aangewezen Minister, wanneer deze als vertegenwoordiger
van het Land betrokken wordt in besluitvorming in een rechtspersoon in de
publieke- en semipublieke sector.

## PUBLIEKRECHTELIJKE RECHTSPERSONEN
