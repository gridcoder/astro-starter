---  
title: VEEL GESTELDE VRAGEN  
---

## Wat is corporate governance?

Corporate governance gaat over goed ondernemingsbestuur: de
taakopvatting, rolverdeling en handelwijze van de actoren in een
onderneming/entiteit. Het gaat ook over verantwoording afleggen over de
aan hen toevertrouwde taken, verantwoordelijkheden en bevoegdheden. De
grondslagen en kernwaarden van goede corporate governance krijgen een
extra dimensie door de aanwezigheid van publieke belangen, in de vorm
van de uitvoering van publieke taken of het beheer van (schaarse)
publieke middelen.

De wenselijkheid van goed ondernemingsbestuur (goede corporate
governance) is een onderwerp dat wereldwijd steeds meer aandacht krijgt.
Volgens de OECD is good governance van entiteiten in de publieke- en
semipublieke sector “*essential for efficient and open markets at both
the domestic and international level*”.[^1]

Goed ondernemingsbestuur is ook belangrijk voor de rechtspersonen in de
publieke- en de semipublieke sector van Aruba. Binnen het Koninkrijk
zijn in de afzonderlijke landen bepaalde vereisten en richtlijnen voor
goede corporate governance vastgelegd in wettelijke regelingen en in
codes. In Nederland wordt de Code Corporate Governance wettelijk
verplicht toegepast in beursgenoteerde vennootschappen. Voor de overige
rechtspersonen bestaat aldaar geen verplichting. Curaçao en Sint Maarten
kennen een op overheidsgerelateerde entiteiten toegespitste
Landsverordening corporate governance en een Code corporate governance.
Daarin zijn voorschriften opgenomen die goed ondernemerschap,
transparantie en de bestuurlijke integriteit binnen
overheidsvennootschappen en – stichtingen moeten bevorderen.

In Aruba kenden we een achterstand ten opzichte van de andere landen in
het Koninkrijk ten aanzien van de corporate governance regels in de
publieke- en semipublieke sector. De Landsverordening corporate
governance en de code Corporate governance (een landsbesluit, houdende
algemene maatregelen) brengen daarin verandering en zullen de basis
vormen van nieuwe wettelijke regels.

Corporate governance gaat echter over méér dan het invoeren en handhaven
van wettelijke regels en het formuleren van beleid door de overheid. Het
gaat vooral over het gedrag en het handelen van mensen en het gaat over
de wijze waarop zij invulling geven aan de aan hen toevertrouwde taken
en bevoegdheden. Nieuwe regels en beleid voor de uitvoering daarvan zijn
een eerste stap. De succesvolle versterking van de corporate governance
in de publieke- en de semipublieke sector vereist echter een
gemeenschappelijk gedragen visie en uitvoering. Daarbij is een
cultuurverandering nodig.

Alle betrokkenen in de corporate governance van de entiteiten in de
publieke- en semipublieke sector – op alle niveaus - dienen bij te
dragen aan de efficiënte, effectieve en doelmatige behartiging van de
belangen van de Arubaanse gemeenschap. Daar gaat het uiteindelijk om.

De entiteiten in de publieke- en semipublieke sector vervullen een
sleutelrol in de organisatie van de Arubaanse economie, de
overheidsorganisatie, de rechtsstaat en de Arubaanse samenleving in zijn
geheel. Zij leveren diensten waarvan het effect voor de burgers van
Aruba direct en indirect merkbaar is. Dit varieert van de levering van
energie tot het ophalen en verwerken van huishoudelijk afval en het
leveren van andere diensten in het publiek belang (telecommunicatie,
sociale woningbouw, vliegveld, haven en voorzieningen in de
gezondheidszorg).

Goede corporate governance in deze entiteiten is daarom van vitaal
belang. Er wordt namelijk verwacht dat zij – in het belang van de
Arubaanse gemeenschap - zo optimaal mogelijk functioneren tegen een zo
goed mogelijke prijs. Dit proces begint bij het in acht nemen van de
principes van good corporate governance. Transparantie, verantwoording
en integriteit zijn daarin essentiële kernwaarden. Deze kernwaarden
komen op verschillende wijzen tot uitdrukking in zowel de
ontwerp-Landsverordening corporate governance als de concept Code
Corporate Governance.

De Ministerraad van Aruba heeft het door de Commissie Corporate
Governance opgestelde “Visiedocument Corporate Governance, Uitdagingen
en oplossingskeuzes voor de versterking van de corporate governance in
de publieke- en semipublieke sector” unaniem aangenomen. Dit
lezenswaardige Visiedocument vormt de basis voor de nieuwe governance
wetgeving en is op deze website publiceerd in het hoofdstuk **Wetgeving
en documenten**.

## Wat is het doel van de nieuwe wetgeving corporate governance?

Naar verwachting treden in het eerste kwartaal van 2025 de
Landsverordening corporate governance en de Code corporate governance in
werking. De ministerraad heeft op 24 september 2024 de beide
wetsontwerpen unaniem goedgekeurd en besloten om de ontwerpen in
wetgevingsproces te brengen (BE-51/24).

Wat regelt deze nieuwe wetgeving eigenlijk?

Het doel van het nieuwe wettelijk kader is om de achterstand van de
corporate governance in Aruba om te zetten in een toekomstbestendig
systeem van checks and balances dat tastbaar werkt in het voordeel van
de Arubaanse gemeenschap.

Dit doel wordt onder meer bereikt doordat in de
<span class="mark"><u>Landsverordening corporate governance</u></span>
is geregeld dat bepaalde, voor entiteiten in de publieke- en
semipublieke sector belangrijke (aandeelhouders- en andere) besluiten
worden getoetst door een onafhankelijke instantie: de Autoriteit. Het
gaat hier bijvoorbeeld over benoemingen van bestuurders en
commissarissen, over deelnemingen en over dividendbeleid. Deze
voorafgaande en openbare toetsing door de Autoriteit Corporate
Governance voorkomt dat dergelijke beslissingen op (overwegend)
politieke gronden worden genomen.

Het belang van zowel de Arubaanse samenleving als het belang van de
rechtpersoon bij transparantie, verantwoording en integriteit dient
voorop te staan. Een onafhankelijke toetsing kan daaraan bijdragen.

Volgens de richtlijnen van onder meer de OECD moeten politieke invloeden
in de semipublieke sector zoveel mogelijk worden beperkt. Daarom is er
gekozen voor een wettelijk systeem waarin (net als in de andere landen
in het Caribisch deel van het Koninkrijk) bepaalde beslissingen van de
Minister als vertegenwoordiger van het Land in rechtspersonen in de
publieke- en semipublieke sector, aan een onafhankelijk advies van een
Autoriteit Corporate Governance worden onderworpen. Het gaat hier om
beslissingen die de Minister moet nemen als stakeholder in een
organisatie in de publieke- en semipublieke sector, bijvoorbeeld als
aandeelhouder. Dit zijn beslissingen zoals over verkrijging,
vervreemding en bezwaring van aandelen of certificaten van aandelen,
benoeming en ontslag van bestuurders en toezichthouders in die
organisaties en het dividendbeleid.

Het ontwerp en de daarmee samenhangende bij landsbesluit, houdende
algemene maatregelen vast te stellen Code corporate governance zijn
geheel in lijn met de richtlijnen die zijn gegeven in de
‘<span class="mark">OECD Guidelines on Corporate Governance of
State-Owned Enterprises 2015’</span>. De bepalingen van het ontwerp en
de Code bevatten uitwerkingen van onder andere de volgende richtlijnen:

> *“II. The state should act as an informed and active owner, ensuring
> that the governance of SOEs is carried out in a transparent and
> accountable manner, with a high degree of professionalism and
> effectiveness.*
>
> *VI. State-owned enterprises should observe high standards of
> transparency and be subject to the same high-quality accounting,
> disclosure, compliance and auditing standards as listed companies.*
>
> *VII. The boards of SOEs should have the necessary authority,
> competencies and objectivity to carry out their functions of strategic
> guidance and monitoring of management. They should act with integrity
> and be held accountable for their actions.”*

Daarnaast geeft de <span class="mark"><u>Code Corporate
Governance</u></span> een leidraad voor, en handreikingen (*best
practices*) aan de entiteiten in de publieke- en semipublieke sector
voor betere (interne) corporate governance. De Code bevat, behalve
algemene bepalingen over corporate governance, ook specifieke
voorschriften, principes en *best practices* voor de verschillende
organen en actoren in de publieke- en semipublieke sector. De
belangrijkste begrippen daarbij zijn integriteit, transparantie en
verantwoording. Ze zijn belangrijk omdat juist bij organisaties in de
publieke- en semipublieke sector integer en transparant handelen en het
afleggen van (financiële) verantwoording, voorop dienen te staan bij
alle betrokken organen.

Good governance gaat over besturen en beheersen, over
verantwoordelijkheid en zeggenschap en over toezicht en verantwoording.
Het doel van de Code is het bevorderen van een deugdelijk en transparant
stelsel van *checks and balances* binnen entiteiten in de publieke- en
semipublieke sector. Onderdeel van deze doelstelling is het sturen van
de verhoudingen tussen het bestuur, de raad van commissarissen (of
toezicht) en – indien aanwezig – de algemene vergadering van
aandeelhouders (AvA).

De naleving van de Code door alle betrokkenen draagt bij aan het
vergroten van het vertrouwen in goed en verantwoord bestuur en toezicht
van de entiteiten in de publieke- en semipublieke sector. Daar
profiteert uiteindelijk de gehele Arubaanse gemeenschap van.

Tenslotte wordt opleiding en training van de bestuurders en
toezichthouders in de entiteiten in de publieke- en semipublieke sector
door de Code en de structureel gefaciliteerd. Op deze manier is er een
afgewogen systeem van interne en externe regels die goede corporate
governance in samenhang kunnen borgen.

In de Memorie van Toelichting van de Landsverordening corporate
governance en de Nota van Toelichting bij de Code wordt de doelstelling
van de nieuwe wetgeving uitgebreid toegelicht. Beide toelichtingen zijn
op deze website gepubliceerd in het hoofdstuk **Wetgeving en
documenten**

## Hoe ziet de Landsverordening corporate governance eruit?

De Landsverordening corporate governance is als volgt ingedeeld:

| **Hoofdstuk** | **Artikelen** | **Onderwerpen** |
|----|:--:|----|
| I Algemene bepalingen | 1 | Definities |
|  | 2 | Besluitvorming |
| II Autoriteit Corporate Governance | 3 | Instelling Autoriteit Corporate Governance |
|  | 4 | Adviezen van de Autoriteit |
|  | 5 | Bekostiging van de Autoriteit |
| III Besluiten en handelingen waarvoor een meldingsplicht geldt | 6 | Dividendbeleid en dividenduitkering |
|  | 7 | Verkrijging van aandelen |
|  | 8 | Vervreemding en bezwaring van aandelen |
|  | 9 | Procedureregels en profielschets |
|  | 10 | Benoeming bestuurders en commissarissen |
|  | 11 | Ontslag bestuurders en commissarissen |
|  | 12 | Statuten |
|  | 13 | Goedkeuring van de jaarrekeningen |
|  | 14 | Procedure na zwaarwegende bezwaren van de Autoriteit |
|  | 15 | Melding van besluitvorming in dochtervennootschappen |
| IV Slotbepalingen | 16 | Evaluatie |
|  | 17 | Inwerkingtreding |
|  | 18 | Citeertitel |

## Voor wie geldt de Landsverordening corporate governance?

Vrijwel alle voorschriften in de Landsverordening corporate governance
gelden primair voor de Minister die het aangaat. Dit is de Minister die
beslissingsbevoegdheden heeft in:

- vennootschappen, waarvan de aandelen of certificaten van aandelen
  geheel of gedeeltelijk, direct of indirect worden gehouden door het
  Land, inclusief dochtervennootschappen,

- stichtingen en verenigingen waarvan één of meer bestuurders dan wel
  één of meer commissarissen of vergelijkbare functionarissen kunnen
  worden benoemd en/of ontslagen door of op voordracht van (de
  verantwoordelijke Minister) of waarvan de statuten door de
  verantwoordelijke Minister kunnen worden gewijzigd en

- bij landsverordening opgerichte rechtspersonen en andere
  publiekrechtelijke entiteiten, voor zover de Minister ter zake van
  governance gerelateerde onderwerpen bevoegd is. Hierbij gaat het zowel
  om de verantwoordelijkheid die de ministers op grond van de
  Landsverordening instelling ministeries 2022 (AB 2022, no. 18) hebben,
  de bevoegdheden die krachtens wettelijk voorschrift zijn toegekend
  voor de rechtspersonen die krachtens bijzondere landsverordeningen
  zijn of worden opgericht.

De voorschriften van de Landsverordening gelden dus gelden primair voor
de beleidsverantwoordelijke minister, wanneer hij
beslissingsbevoegdheden heeft ter zake van bij landverordening
opgerichte rechtspersonen of wanneer hij optreedt als vertegenwoordiger
van het Land als aandeelhouder in een vennootschap of
(mede)beleidsbepalende stakeholder in aan het Land verbonden
stichtingen, verenigingen en andere rechtspersonen in de publieke- en
semipublieke sector.

Het gaat bij de opvolging van deze normen om een wettelijke
inspanningsverplichting voor de Minister. Immers, de beslissingen over
de hierboven genoemde onderwerpen in de desbetreffende rechtspersonen
zijn onderworpen aan de (privaatrechtelijke) wettelijke en statutaire
bepalingen die op die rechtspersonen van toepassing zijn. Bij de
privaatrechtelijke rechtspersonen ligt het primaat vanzelfsprekend bij
het Burgerlijk Wetboek van Aruba, in het bijzonder Boek 2 BW. Als dit
anders zou zijn en een wettelijk opgelegd resultaat dat eenzijdig door
de Minister wordt opgelegd zou een mogelijk onrechtmatige doorkruising
kunnen geven van publiek- en privaatrechtelijke wetgeving.

De publieke- en semipublieke sector van Aruba omvat een groot aantal
rechtspersonen. Deze zijn bovendien in verschillende categorieën te
plaatsen. In het onderstaande overzicht is een categorie-indeling
gemaakt, waarbij per categorie, enkele voorbeelden zijn gegeven.[^2]

<table>
<colgroup>
<col style="width: 23%" />
<col style="width: 28%" />
<col style="width: 23%" />
<col style="width: 24%" />
</colgroup>
<thead>
<tr>
<th colspan="2" style="text-align: left;"><blockquote>
<p><strong>Publieke sector</strong></p>
</blockquote></th>
<th colspan="2" style="text-align: left;"><blockquote>
<p><strong>Semipublieke sector</strong></p>
</blockquote></th>
</tr>
</thead>
<tbody>
<tr>
<td style="text-align: left;"><em>Hoge Colleges van Staat en Vaste
Colleges van Advies</em></td>
<td><ul>
<li><p>Raad van Advies</p></li>
<li><p>Algemene Rekenkamer</p></li>
<li><p>Sociaal Economische Raad</p></li>
<li><p>Staten</p></li>
</ul></td>
<td style="text-align: left;"><blockquote>
<p><em>Overheidsvennoot-schappen en dochter-vennootschappen</em></p>
</blockquote></td>
<td><ul>
<li><p>AAA</p></li>
<li><p>ELMAR</p></li>
<li><p>SETAR</p></li>
<li><p>WEB</p></li>
</ul></td>
</tr>
<tr>
<td style="text-align: left;"><em>Publiekrechtelijke
rechtspersonen</em></td>
<td><ul>
<li><p>CBA</p></li>
<li><p>ATA</p></li>
<li><p>SVB</p></li>
</ul></td>
<td style="text-align: left;"><blockquote>
<p><em>Stichtingen</em></p>
</blockquote></td>
<td><ul>
<li><p>FCCA</p></li>
<li><p>APFA</p></li>
<li><p>FLPD</p></li>
</ul></td>
</tr>
<tr>
<td style="text-align: left;"><em>Landsbedrijven</em></td>
<td><ul>
<li><p>DOW</p></li>
</ul></td>
<td style="text-align: left;"><blockquote>
<p><em>Stichtingen die een subsidierelatie hebben met het Land</em></p>
</blockquote></td>
<td><ul>
<li><p>Fundashon Museo Arubano</p></li>
<li><p>FPNA</p></li>
</ul></td>
</tr>
</tbody>
</table>

CBA = Centrale Bank van Aruba AAA = Aruba Airport Authority N.V.

ATA = Aruba Tourism Authority ELMAR = N.V. ELMAR Aruba

SVB = Sociale Verzekeringsbank SETAR = Servicio di Telecomunicacion
Aruba N.V.

DOW = Dienst Openbare Werken WEB = Water- en energiebedrijf Aruba N.V.

FCCA = Fundacion Cas pa Comunidad Arubano

APFA = Algemeen Pensioenfonds Aruba

FLPD = Fundacion Loto pa Deporte

FPNA = Fundashon Parke Nacional Aruba

De rechtspersonen hebben uiteenlopende juridische kaders en corporate
governance regels. Zo is bijvoorbeeld de procedure voor de benoeming van
een lid van de Centrale Bank van Aruba in de wet vastgelegd en op een
andere manier vormgegeven dan de procedure die moet leiden tot de
benoeming van de bestuurder van SETAR. Ook is de wijze waarop de leden
van Raad van Advies verantwoording afleggen over de uitvoering van aan
hen opgedragen taken en bevoegdheden anders dan de vorm en inhoud van de
wijze waarop het bestuur van SETAR dat doet. Op zichzelf hoeft dit geen
probleem te zijn, echter dienen de uitgangspunten die eraan ten
grondslag liggen voldoende gemeenschappelijkheid te hebben zodat
herkenbaar is dat het om governance in de publieke- en semipublieke
sector gaat.

De Hoge Colleges van Staat en de Vaste Colleges van Advies, vallen
uitdrukkelijk <u>niet</u> onder de reikwijdte van de onderhavige
regeling. De regels over het bestuur en het toezicht van deze colleges
wordt al in grote mate geregeld in de Staatsregeling van Aruba. De
regering vond het daarom nietgepast om deze regels aan te vullen met de
bepalingen van de Landsverordening corporate governance.

De voorschriften in de Landsverordening zijn vanzelfsprekend niet
rechtstreeks van toepassing op stichtingen of organisaties die subsidies
ontvangen van het Land en waarin de ministers geen statutaire
zeggenschapsrechten uitoefenen. In de toekomst is het wel mogelijk dat
dergelijke gesubsidieerde organisaties op basis van vrijwilligheid en
door tussenkomst van de minister, bepaalde besluiten of handelingen ter
advies en beoordeling voorleggen aan de Autoriteit Corporate Governance.

Het toepassingsbereik van de Landsverordening corporate governance is
geregeld in artikel 2. Daarin is ook geregeld dat de minister ervoor
zorgt dat de overheidsvennootschappen, overheidsstichtingen en
verenigingen die onder zijn verantwoordelijkheid vallen, hun statuten
aanpassen om de Code zoveel mogelijk van toepassing te verklaren.

Paragraaf 1 Algemeen deel en Artikelsgewijze toelichting bij artikelen 6
– 13 van de Memorie van Toelichting geven een nadere uitleg over het
toepassingsbereik.

In Artikel 1 van zowel de Landsverordening en de Code staan de
definitiebepalingen en is toegelicht wat er in het kader van deze
wetgeving onder publiekrechtelijke rechtspersonen sui generis,
overheidsvennootschappen, overheidsstichtingen, dochtervennootschappen
en overheidsverenigingen wordt verstaan.

In het hoofdstuk **Modellen en templates** op deze website staan onder
meer:

- modelstatuten overheidsNV’s

- model besluitvorming algemene vergadering (AV) inzake de van
  toepassing verklaring van de Code

- modelstatuten overheidsstichtingen

- modelbepaling ter invoering van de Code in de statuten van een
  stichting

## Wat is de verhouding met het Burgerlijk Wetboek?

Het rechtspersonenrecht wordt primair beheerst door de regels in Boek 2
van het Burgerlijk Wetboek (BW) van Aruba (AB 1989 no. GT 100 en AB 2019
no. 38). De Landsverordening corporate governance geeft specifieke
voorschriften voor het Land in zijn hoedanigheid van aandeelhouder of
stakeholder van rechtspersonen in de publieke- en semipublieke sector.
De voorschriften in de Landsverordening zijn voor de krachtens
landsverordening ingestelde rechtspersonen aanvullend op de regels in
het BW. De bepalingen zijn dusdanig geformuleerd dat voor
overheidsvennootschappen, -stichtingen en -verenigingen, de bepalingen
van het BW voorrang hebben. Voor publieke rechtspersonen geldt dat de
voorschriften van de Landsverordening corporate governance complementair
zijn aan de corporate governance regels in de
instellingslandsverordeningen van de krachtens publiekrecht ingestelde
rechtspersonen.

De in het BW of - in het geval van publiekrechtelijke rechtspersonen -
in een instellings-landsverordening geregelde bevoegdheden voor
besluitvorming in een rechtspersoon in de (semi)publieke sector worden
niet beperkt. De Landsverordening corporate governance voorziet
uitsluitend in instructienormen voor de aangewezen Minister, wanneer
deze als vertegenwoordiger van het Land betrokken wordt in
besluitvorming in een rechtspersoon in de publieke- en semipublieke
sector. De regels van het BW gelden onverkort. Dit geldt ook voor de
corporate governance gerelateerde regels in de
instellingslandsverordeningen van publiekrechtelijke rechtspersonen.

## Wat doet de Autoriteit Corporate Governance?

De Autoriteit gaat in de eerste plaats de in Hoofdstuk 3 van de
Landsverordening verplichte meldingen van de Minister toetsen. De
Autoriteit zal ook fungeren als onafhankelijk adviseur en kenniscentrum
op het gebied van corporate governance in de publieke- en semipublieke
sector. De Landsverordening corporate governance voorziet in een
functionele en organisatorische scheiding van taken, verdeeld over drie
kamers:

<u>Kamer 1: Beoordeling van meldingen</u>

De eerste kamer van de Autoriteit wordt belast met het toetsen van door
de verantwoordelijke Minister(s) voorgelegde voorgenomen besluiten en
met het verzorgen van gevraagde en ongevraagde adviezen over corporate
governance gerelateerde onderwerpen. De besluiten en handelingen die
door de Minister aan de Autoriteit moeten worden voorgelegd zijn in het
ontwerp opgenomen in Hoofdstuk 3, artikelen 6 tot en met 13.

Deze kamer functioneert geheel onafhankelijk van de twee andere kamers.

<u>Kamer 2: Adviseur en ondersteuner</u>

De tweede kamer van de Autoriteit wordt belast met de taak om de
betrokken actoren, en met name ook het Land als aandeelhouder of
stakeholder, ondersteuning te bieden. Hierbij valt te denken aan
advisering en ondersteuning bij de voorbereiding en het opstellen van
(aandeelhouders-) besluiten of bij de wijziging van reglementen,
(interne) codes en profielen. De gedachte is dat deze kamer vanuit een
rol als adviseur en ‘sparring-partner’ samen met de betrokken actoren in
de corporate governance van de publieke- en semipublieke sector
bijdraagt aan de duurzame versterking van die corporate governance.

De tweede kamer kan ook worden ingezet om (gevraagd of ongevraagd)
onderzoeken (nulmetingen, doorlichtingen, monitoring etc.) te verrichten
in de publieke- en semipublieke rechtspersonen. Hierbij gaat het om
onderzoeken die niet (primair) binnen de bevoegdheidssfeer van de
Algemene Rekenkamer liggen.

<u>Kamer 3: Kennis- en expertisecentrum voor corporate governance</u>

De derde kamer van de Autoriteit wordt belast met het (doen) verzorgen
van permanente educatie aan actoren in de corporate governance en het
bieden van voorlichting aan de samenleving.

De Autoriteit krijgt daartoe de wettelijke taak om als kennis- en
expertisecentrum voor de corporate governance binnen de publieke- en
semipublieke sector te fungeren. Onderdeel van deze taak is dat de
Autoriteit, in aanvulling op het bieden van advies en ondersteuning in
concrete gevallen (kamer 2), ook trainingen en cursussen verzorgt (doet
verzorgen) voor professionals die werkzaam zijn in de corporate
governance van de rechtspersonen in de publieke- en semipublieke sector.

De derde kamer heeft voornamelijk een faciliterende, verbindende en
organiserende rol. Hij wordt niet geacht trainingen en cursussen zelf te
verzorgen. De rol van kenniscentrum houdt ook in dat de door Kamer 1
(als onafhankelijke toetsende instantie) gegeven adviezen en rapportages
beschikbaar worden gemaakt voor de Arubaanse gemeenschap en zo nodig
voor educatieve doeleinden, van een (eigen) toelichting worden voorzien.

Hoofdstuk II van de Landsverordening corporate governance gaat over de
taken, werkwijze en de bekostiging van de Autoriteit.

Zie voor nadere uitleg Paragraaf 1 Algemeen deel en Artikelsgewijze
toelichting bij artikelen 3-5 van de Memorie van Toelichting.

## Wat moet de Minister melden aan de Autoriteit?

Volgens de Landsverordening corporate governance is de Minister die het
aangaat verplicht een melding te doen bij de Autoriteit bij de volgende
voorgenomen besluiten of handelingen:

<table>
<colgroup>
<col style="width: 10%" />
<col style="width: 28%" />
<col style="width: 60%" />
</colgroup>
<thead>
<tr>
<th style="text-align: left;"><strong>Artikel-nummer</strong></th>
<th></th>
<th style="text-align: left;"><strong>Toelichting</strong></th>
</tr>
</thead>
<tbody>
<tr>
<td style="text-align: left;">6</td>
<td>Dividendbeleid en dividenduitkering</td>
<td><ul>
<li><p>Dividenduitkering is uitsluitend toegestaan op basis van door de
algemene vergadering van aandeelhouders vastgesteld
dividendbeleid.</p></li>
<li><p>Het dividendbeleid en de dividenduitkering mogen de continuïteit
van de overheidsvennootschap op de lange termijn niet in gevaar
brengen</p></li>
</ul></td>
</tr>
<tr>
<td style="text-align: left;">7</td>
<td>Verkrijging van aandelen</td>
<td><ul>
<li><p>Het Land kan aandelen of certificaten van aandelen in een
vennootschap verkrijgen, tenzij het algemeen belang zich daartegen
verzet.</p></li>
</ul></td>
</tr>
<tr>
<td style="text-align: left;">8</td>
<td>Vervreemding en bezwaring van aandelen</td>
<td><ul>
<li><p>Het Land kan aandelen of certificaten van aandelen in een
vennootschap vervreemden of bezwaren, tenzij het algemeen belang zich
daartegen verzet.</p></li>
</ul></td>
</tr>
<tr>
<td style="text-align: left;">9</td>
<td>Procedureregels en profielschets</td>
<td><ul>
<li><p>De meldingsplicht geldt alleen voor zover het Land of de Minister
als vertegenwoordiger van het Land, (mede) bevoegd is te beslissen over
de vaststelling of wijziging van procedureregels en
profielschetsen.</p></li>
<li><p>Indien in een bepaalde rechtspersoon op basis van de statuten
uitsluitend de raad van commissarissen is bevoegd profielschetsen van de
leden van de raad van bestuur vast te stellen, geldt de meldingsplicht
niet.</p></li>
</ul></td>
</tr>
<tr>
<td style="text-align: left;">10</td>
<td>Benoeming bestuurders en commissarissen</td>
<td><ul>
<li><p>De Autoriteit toetst eerst of er voor de voorgenomen benoeming
een profielschets is vastgesteld.</p></li>
<li><p>De Autoriteit toetst of de voorgedragen kandidaat (bestuurder of
commissaris) voldoet aan de daarvoor vastgestelde
profielschets.</p></li>
<li><p>In zijn advies concludeert de Autoriteit of er al dan niet
zwaarwegende bezwaren zijn tegen de voorgenomen benoeming</p></li>
</ul></td>
</tr>
<tr>
<td style="text-align: left;">11</td>
<td>Ontslag bestuurders en commissarissen</td>
<td><ul>
<li><p>De Autoriteit toetst of het voorgenomen ontslag voldoet aan de
toepasselijke (procedure-)regels, de Code en aan de statuten</p></li>
<li><p>De Autoriteit toetst of de voor het voorgenomen ontslag
aangevoerde argumenten in redelijkheid tot een ontslag kan
leiden.</p></li>
<li><p>De Autoriteit toetst het voorgenomen ontslag slechts marginaal en
geeft uitdrukkelijk geen inhoudelijk oordeel over de gronden van het
ontslag.</p></li>
</ul></td>
</tr>
<tr>
<td style="text-align: left;">12</td>
<td>Statuten</td>
<td><ul>
<li><p>Het mogen vaststellen of wijzigen van de statuten van een
rechtspersoon is een gewichtige bevoegdheid.</p></li>
<li><p>De Autoriteit adviseert, evenals bij de voorgaande acties of er
geen zwaarwegende bezwaren zijn tegen de voorgenomen vaststelling of
wijziging van de statuten.</p></li>
</ul></td>
</tr>
<tr>
<td style="text-align: left;">13</td>
<td>Goedkeuring van de jaarrekeningen</td>
<td><ul>
<li><p>De Minister, voor zover hij daartoe bevoegd is, bewerkstelligt
dat de bepalingen inzake de totstandkoming van de jaarrekening, zoals
die zijn neergelegd in afdeling 4 van Titel 5 van Boek 2 van het
Burgerlijk Wetboek van Aruba (BW, worden toegepast.</p></li>
<li><p>De voorschriften in het BW die betrekking hebben op de
jaarrekening, zijn ook zoveel mogelijk van toepassing op
publiekrechtelijke rechtspersonen. De bepalingen in de afdelingen 3 en 4
van Titel 5 van het BW werken aanvullend op reeds voor de betrokken
publiekrechtelijke rechtspersoon geldende wettelijke voorschriften met
betrekking tot de jaarrekening.</p></li>
</ul></td>
</tr>
</tbody>
</table>

Hoofdstuk III van de Landsverordening corporate governance gaat over de
besluiten en handelingen waarvoor een meldplicht geldt.

Zie voor nadere uitleg de Artikelsgewijze toelichting bij artikelen 6-13
van de Memorie van Toelichting.

## Wat gebeurt er met een melding aan de Autoriteit?

Het proces begint telkens met een melding van de Minister aan de
Autoriteit. De melding bevat het door of namens de Minister genomen
voorgenomen besluit en de onderbouwing daarvan. De Autoriteit
controleert of de melding volledig en voldoende onderbouwd is. Een naar
het oordeel van de Autoriteit onvolledige melding wordt teruggezonden
(artikel 6, derde lid).

<u>Wat toetst de Autoriteit?</u>

De Autoriteit toetst de melding aan:

- de wet (de voor de entiteit van toepassing zijnde wetgeving)

- de Code Corporate Governance

- de algemene beginselen van corporate governance

- de statuten, reglementen en andere documenten van de rechtspersoon.

Deze opsomming is expliciet in de Landsverordening gegeven om te
voorkomen dat de Autoriteit andere belangen, beginselen of normen toetst
en er discussie ontstaat over de intensiteit van de toetsing.

<u>Welke conclusies kan de Autoriteit verbinden aan een beoordeling en
wat is daarvan het gevolg?</u>

De Autoriteit voorziet de Minister binnen vier weken van de resultaten
van de toetsing van de melding. Dit is een onderbouwde beoordeling.

De beoordeling van de Autoriteit kan uitsluitend luiden:

a\. geen bezwaren;

b\. bezwaren, maar geen zwaarwegende bezwaren;

c\. zwaarwegende bezwaren.

Een beoordeling van de Autoriteit met de conclusie ‘geen bewaren, of
‘bezwaren, maar geen zwaarwegende bezwaren’ heeft verder geen
rechtsgevolg. De Minister kan het voorgenomen besluit nemen of doen
nemen, zonder dat verdere actie is vereist.

<u>Wat gebeurt er bij ‘zwaarwegende bezwaren’ van de Autoriteit?</u>

Als de Autoriteit concludeert dat er ‘zwaarwegende bezwaren’ zijn tegen
het voorgenomen besluit, kan de Minister het traject van het voorgenomen
besluit alsnog voortzetten, maar de Minister mag alleen gemotiveerd
afwijken. Er is dus een verzwaarde motiveringsplicht voor de Minister.

De beoordeling van de Autoriteit en de aanvullende motivering van de
Minister worden (geanonimiseerd) gepubliceerd op de website van de
Autoriteit. Hierdoor wordt het gevolgde proces transparant en kunnen
alle belanghebbenden de grondslagen van voorgenomen en genomen
beslissingen zelf beoordelen. Dit geldt vanzelfsprekend de Staten, maar
ook alle andere geïnteresseerden in, en belanghebbende bij de
desbetreffende beslissing.

De voorgestelde opzet van de beoordeling van de Autoriteit is er niet op
gericht om voorgenomen besluitvorming te blokkeren. Dit zou het
onderscheid tussen het publieke en het private domein doorkruisen.
Immers, de Autoriteit zou dan feitelijk de uitoefening van de
aandeelhoudersrechten, ook materieel, overnemen. De Autoriteit geldt als
adviseur en is geen publiekrechtelijke toezichthouder die voorgenomen
vennootschapsrechtelijke besluiten kan goedkeuren of afwijzen.

De Minister kan daarom de beoordeling van de Autoriteit in principe
naast zich neerleggen. Dit zou echter slechts in uitzonderlijke gevallen
moeten gebeuren. De Minister kan alleen na een schriftelijke en eveneens
openbare motivering van een beoordeling van de Autoriteit afwijken. Dit
waarborgt dat ook de Staten steeds op de hoogte zijn van voorgenomen
beslissingen inzake organisaties in de publieke- en semipublieke sector
en desgewenst hun grondwettelijke controlerende rol kunnen uitoefenen.

De publicatie van de beoordeling van de Autoriteit en de aanvullende
motivering van de Minister kunnen bijdragen aan een politiek en
maatschappelijk debat over het besluit van de Minister.

<u>Openbaarheid van de beoordeling van de Autoriteit</u>

De beoordeling van de Autoriteit is openbaar. De beoordeling wordt
binnen twee weken na het uitbrengen daarvan gepubliceerd op de website
van de Autoriteit.

Alvorens de adviezen openbaar te maken dient de Autoriteit de bepalingen
van de Landsverordening openbaarheid van bestuur in acht te nemen en
waarborgt hij de persoonlijke levenssfeer de betrokkenen. De Autoriteit
hanteert hierbij de bepalingen in de Landsverordening bescherming
persoonsgegevens. De Minister kan in die twee weken eveneens nagaan of
er weigeringsgronden zijn in de zin van de Landsverordening openbaarheid
van bestuur.

<u>Wat gebeurt er als de Autoriteit zich niet kan vinden in de
aanvullende motivering van de Minister?</u>

De beoordeling van de Autoriteit heeft geen bindend karakter. Ook als de
Autoriteit tot de conclusie komt dat er zwaarwegende bezwaren zijn, dan
kan de Minister daarvan afwijken. Het enige wat de Minister daarvoor
hoeft te doen is het voornemen om af te wijken van de zwaarwegende
bezwaren van de Autoriteit, gemotiveerd melden aan de Staten en aan de
Autoriteit.

De Autoriteit kan daar vervolgens zienswijzen over indienen bij de
Staten. Op deze wijze wordt de Autoriteit in de gelegenheid gesteld haar
visie te geven op het voornemen van de Minister en de daarbij gegeven
nadere motivering.

Het is dan aan de Staten om als staatsrechtelijk controleorgaan van de
Minister, binnen de grenzen van het staatsrecht, actie te ondernemen. De
Staten kunnen schriftelijke inlichtingen vragen of de Minister vragen om
in een Statenvergadering mondelinge toelichting te geven op het
voornemen tot het afwijken van de beoordeling van de Autoriteit.

De Landsverordening bevat een zogeheten ‘afkoelingsperiode’ voor de
Minister. Dit houdt in dat op het moment dat de Minister aan de Staten
en de Autoriteit heeft kenbaar gemaakt dat hij voornemens is om af te
wijken van de beoordeling van de Autoriteit, het voorgenomen besluit
voor een periode van 14 dagen niet in werking treedt. Deze
afkoelingsperiode is bedoeld om de Autoriteit in de gelegenheid te
stellen haar zienswijze in te dienen en zodat de Staten de nodige en
mogelijke acties kunnen ondernemen, voordat de rechtsgevolgen van het
voorgenomen besluit in werking treden. Zonder afkoelingsperiode kan de
Minister het voorgenomen besluit namelijk onmiddellijk (doen) nemen en
gaat de mogelijk politieke en maatschappelijke discussie uitsluitend
over een besluit dat reeds in werking is getreden en waarvan de
rechtsgevolgen niet zonder schadelijke consequenties zijn terug te
draaien.

Zie artikelen 14 en 15 van de Landsverordening corporate governance.

Zie voor nadere uitleg Paragraaf 1 Algemeen deel en de de
Artikelsgewijze toelichting bij artikelen 14 en 15 van de Memorie van
Toelichting.

## Wat gebeurt er als een minister zich niet houdt aan de Landsverordening?

In de Landsverordening corporate governance zijn geen straf- of
boetebepalingen opgenomen. Sanctionering voor niet-naleving van de
voorschriften geschiedt via de geëigende instrumenten in het Burgerlijk
Wetboek van Aruba, waar het rechtspersonenrecht is geregeld.

Als een orgaan van een rechtspersoon in strijd handelt met de wet of de
statuten kan nietigheid of vernietigbaarheid van besluiten of
handelingen worden ingeroepen.

Dit houdt het volgende in. Als de betrokken Minister geen advies van de
Autoriteit heeft gevraagd, terwijl hij daar op grond van deze
landsverordening wel toe verplicht was, is het besluit of de handeling
nietig of vernietigbaar.

Dit geldt ook voor besluiten of handelingen in dochtermaatschappijen.

Hiervoor is wel nodig dat:

\- de statuten van die dochtermaatschappijen in overeenstemming met
artikel 15 van de Landsverordening zijn aangepast en

\- dat is nagelaten een voorgenomen besluit of handeling te melden aan
de Autoriteit.

Daarnaast kunnen aan het niet-opvolgen van de verplichtingen op grond
van het onderhavige ontwerp ook politieke consequenties worden
verbonden. De Minister kan door de Staten ter verantwoording worden
geroepen voor het naleven van de wettelijke regels ter zake van zijn
politieke verantwoordelijkheid voor besluitvorming in andere
rechtspersonen in de publieke- en semipublieke sector.

Daarbij kan de Minister onzorgvuldig of willekeurig handelen worden
verweten, bijvoorbeeld als blijkt dat een beoordeling of advies van de
Autoriteit naar het oordeel van de Staten ten onrechte of ontoereikend
gemotiveerd niet is opgevolgd.

Een voorbeeld kan het voorgaande verduidelijken.

> Minister A. is verantwoordelijk voor de Arubaanse overheids N.V. ABC
> N.V.
>
> In ABC N.V. zijn twee vacatures voor een commissaris. De Minister wil
> X benoemen als commissaris.
>
> X is een goede bekende (‘vertrouweling’) van de Minister. X heeft geen
> enkele ervaring als bestuurder of als commissaris. Hij heeft geen HBO
> of universitaire of daarmee vergelijkbare opleiding. In het profiel
> dat door ABC N.V. is opgemaakt voor nieuw te benoemen commissarissen
> staat onder andere dat deze minimaal op HBO-niveau moet functioneren
> en aantoonbare ervaring moet hebben het besturen van, of
> toezichthouden in een vergelijkbare organisatie als ABC N.V.
>
> Op grond van de Landverordening CG moet de Minister, alvorens X in de
> AvA van ABC N.V. te kunnen benoemen, advies vragen aan de Autoriteit
> Corporate Governance.
>
> ***Alternatief A*:** de Minister laat na advies te vragen aan de
> Autoriteit Corporate Governance, zet de benoeming door en neemt het
> besluit daartoe in de AvA van ABC N.V.
>
> Rechtsgevolg: de benoeming is nietig op grond van de wet omdat de
> Minister heeft nagelaten het op grond van de Landsverordening CG
> verplichte advies te vragen aan de Autoriteit Corporate Governance.
>
> ***Alternatief B***: de Minister vraagt advies aan de Autoriteit
> Corporate Governance over de voorgenomen benoeming van X als
> commissaris in ABC N.V.
>
> De Autoriteit Corporate Governance geeft in zijn advies aan
> zwaarwegende bezwaren te hebben tegen de voorgenomen benoeming omdat
> deze in strijd is met de door ABC N.V. opgestelde benoemingseisen. Het
> advies wordt gepubliceerd op de website van de Autoriteit Corporate
> Governance.
>
> De Minister zet de benoeming desalniettemin door en neemt het besluit
> daartoe in de AvA van ABC N.V.
>
> Rechtsgevolg: de benoeming is nietig op grond van de wet omdat de
> Minister heeft nagelaten zijn afwijking van advies van de Autoriteit
> Corporate Governance te motiveren.
>
> ***Alternatief C***: De Minister stuurt een brief aan de Autoriteit
> Corporate Governance waarin hij motiveert waarom hij ondanks het
> negatieve advies van de Autoriteit Corporate Governance, X toch wil
> benoemen. Hij stuurt een afschrift van de brief aan de Staten, zet de
> benoeming per direct door en neemt het besluit daartoe in de AvA van
> ABC N.V. De inhoud van de brief met de motivatie voor de afwijking van
> het negatieve advies wordt gepubliceerd op de website van de
> Autoriteit Corporate Governance.
>
> Rechtsgevolg: de benoeming is nietig op grond van de wet omdat de
> Minister heeft nagelaten om na het zenden van zijn gemotiveerde
> afwijking van het advies van de Autoriteit Corporate Governance de
> wettelijk verplichte afkoelingsperiode van veertien dagen in acht te
> nemen. Deze afkoelingsperiode dient om de Autoriteit Corporate
> Governance in staat te stellen een zienswijze over de benoeming aan de
> Staten aan te bieden. Vervolgens is (in de Staten) een openbaar debat
> mogelijk over de handelwijze van de Minister. Doordat de Autoriteit
> Corporate Governance niet in staat is gesteld een zienswijze over de
> benoeming aan de Staten aan te bieden, heeft dit debat niet kunnen
> plaatsvinden op basis van een zienswijze van de Autoriteit Corporate
> Governance.
>
> ***Alternatief D***: De Minister stuurt een brief aan de Autoriteit
> Corporate Governance waarin hij uitvoerig motiveert waarom hij ondanks
> het negatieve advies van de Autoriteit Corporate Governance, X toch
> wil benoemen. Hij stuurt een afschrift van de brief aan de Staten. De
> inhoud van de brief met de motivatie voor de afwijking van het
> negatieve advies wordt gepubliceerd op de website van de Autoriteit
> Corporate Governance. Hij neemt de afkoelingsperiode van veertien
> dagen in acht. Daarna zet hij de benoeming door en neemt het besluit
> daartoe in de AvA van ABC N.V.
>
> Rechtsgevolg: de benoeming is geldig omdat de Minister alle wettelijke
> voorschriften in acht heeft genomen. Hierdoor is (in de Staten) een
> openbaar debat mogelijk geweest over de handelwijze van de Minister.
> Ook de Arubaanse bevolking heeft (via de website van de Autoriteit
> Corporate Governance en via de media) van de gang van zaken kennis
> kunnen nemen en zich daarover een mening kunnen vormen. Als de
> Minister noch door de Staten, noch door de publieke opinie ertoe wordt
> gebracht van zijn voornemen tot benoeming van X af te zien, is deze
> een feit.

Zie artikelen 14 en 15 van de Landsverordening corporate governance en
de Memorie van Toelichting

Zie voor nadere uitleg Paragraaf 6 Algemeen deel van de Memorie van
Toelichting.

## Wat is de verhouding van de Autoriteit met andere toezichthouders?

De Autoriteit is geen toezichthouder zoals de Centrale Bank van Aruba
(CBA). De CBA houdt toezicht op de financiële sector en doet dit op
basis van publiekrechtelijke bevoegdheden in het publieke domein, zoals
de toetsing van de geschiktheid en de betrouwbaarheid van bestuurders en
commissarissen. De Autoriteit mengt zich uitdrukkelijk niet in het
toetsingskader van de CBA en andere publiekrechtelijke toezichthouders.

De toets van de Autoriteit is gericht op het handelen van de Minister.
De autoriteit neemt dus geen toezichthoudende taken over van bestaande
wettelijk aangewezen toezichthouders, zoals de CBA. De beoordeling van
de Autoriteit op basis van artikel 10 van het ontwerp ziet uitdrukkelijk
niet op de betrouwbaarheid en geschiktheid van kandidaat-bestuurders of
-commissarissen, zoals de CBA verricht op basis van de financiële
toezichtswetgeving.

Zie artikel 10 van de Landsverordening corporate governance en de
Memorie van Toelichting

## Voor wie geldt de Code Corporate Governance?

De bepalingen in de Code zijn van toepassing op de volgende entiteiten:

<u>Overheidsvennootschappen</u>

Dit zijn vennootschappen, waarvan de aandelen of certificaten van
aandelen geheel of gedeeltelijk, direct of indirect worden gehouden door
het Land.

<u>Overheidsstichtingen</u>

Dit zijn stichtingen en verenigingen waarvan één of meer bestuurders dan
wel één of meer commissarissen of vergelijkbare functionarissen kunnen
worden benoemd en/of ontslagen door of op voordracht van (de
verantwoordelijke Minister) of waarvan de statuten door de
verantwoordelijke Minister kunnen worden gewijzigd.

<u>Bij landsverordening opgerichte rechtspersonen (*sui generis
rechtspersonen*)</u>

Dit zijn landsverordening opgerichte rechtspersonen en andere
publiekrechtelijke entiteiten, voor zover de Minister ter zake van
governance gerelateerde onderwerpen bevoegd is. Hierbij gaat het zowel
om de verantwoordelijkheid die de ministers krachtens de
Landsverordening instelling ministeries hebben, als om de bevoegdheden
die krachtens wettelijk voorschrift aan de ministers zijn toegekend voor
de rechtspersonen die krachtens bijzondere landsverordeningen zijn of
worden opgericht.

De Code wordt na de inwerkingtreding via de wijziging van de statuten
ingevoerd in de overheidsvennootschappen en -stichtingen. Dit betekent
dat de organen van de betrokken rechtspersoon de voorschriften in de
Code volgens het basisprincipe van *comply and explain* zullen moeten
gaan toepassen.

In verschillende bepalingen van de Code wordt verwezen naar ‘de organen
van de rechtspersoon’. Deze algemene formulering is nodig omdat de
organen per categorie rechtspersoon kunnen verschillen.

Hieronder volgt ter illustratie, een overzicht van de organen die, per
categorie en type rechtspersoon, gangbaar zijn in Aruba.

<table style="width:100%;">
<colgroup>
<col style="width: 13%" />
<col style="width: 17%" />
<col style="width: 19%" />
<col style="width: 22%" />
<col style="width: 25%" />
</colgroup>
<thead>
<tr>
<th><strong>Artikel in de Code</strong></th>
<th><strong>Categorie</strong></th>
<th><strong>Type rechtspersoon</strong></th>
<th style="text-align: left;"><strong>Voorbeeld</strong></th>
<th><strong>Organen</strong></th>
</tr>
</thead>
<tbody>
<tr>
<td>2 lid 1 onderdeel a</td>
<td>publiekrechtelijke rechtspersonen</td>
<td>bij landsverordening opgerichte rechtspersoon (<em>sui
generis</em>)</td>
<td><ul>
<li><p>CBA</p></li>
<li><p>ATA</p></li>
</ul></td>
<td><p>1. (raad van) bestuur</p>
<p>2. raad van commissarissen</p></td>
</tr>
<tr>
<td>2 lid 1 onderdeel b</td>
<td>overheids-vennootschappen</td>
<td><p>naamloze vennootschap (NV)</p>
<p>Vennootschap met beperkte aansprakelijkheid (VBA)</p></td>
<td><ul>
<li><p>AAA</p></li>
<li><p>SETAR</p></li>
<li><p>Utilities Aruba N.V.</p></li>
</ul></td>
<td><p>1. (raad van) bestuur</p>
<p>2. raad van commissarissen</p>
<p>3. algemene vergadering van aandeelhouders</p></td>
</tr>
<tr>
<td>2 lid 1 onderdeel c</td>
<td>overheids-stichtingen</td>
<td>stichting</td>
<td><ul>
<li><p>FCCA</p></li>
<li><p>APFA</p></li>
<li><p>FLPD</p></li>
</ul></td>
<td><p>1. (raad van) bestuur</p>
<p>2. raad van commissarissen of raad van toezicht</p></td>
</tr>
<tr>
<td>2 lid 1 onderdeel c</td>
<td>overheids-verenigingen</td>
<td>vereniging</td>
<td><ul>
<li><p>Asociacion Trabao di Hubentud na Aruba (ATHA)</p></li>
<li><p>Young Men’s Christian Association of Aruba (YMCA)</p></li>
</ul></td>
<td><p>1. (raad van) bestuur</p>
<p>2. raad van commissarissen of raad van toezicht</p>
<p>3. algemene ledenvergadering</p></td>
</tr>
<tr>
<td>2 lid 1 onderdeel d</td>
<td>dochter-vennootschappen</td>
<td><p>naamloze vennootschap (NV)</p>
<p>Vennootschap met beperkte aansprakelijkheid (VBA)</p></td>
<td><ul>
<li><p>ELMAR</p></li>
<li><p>WEB</p></li>
<li><p>Tele Aruba N.V.</p></li>
</ul></td>
<td><p>1. (raad van) bestuur</p>
<p>2. raad van commissarissen</p>
<p>3. algemene vergadering van aandeelhouders</p></td>
</tr>
</tbody>
</table>

## Hoe implementeer ik de Code in mijn organisatie?

De Code is rechtstreeks van toepassing op de publiekrechtelijke
rechtspersonen sui generis. Dus zodra de Code in werking treedt, zullen
deze organisaties de Code volgens het basisprincipe van *comply or
explain*

moeten gaan toepassen.

Bij overheidsvennootschappen en dochtervennootschappen,
overheidsstichtingen en -verenigingen moet eerst in de statuten van deze
rechtspersonen de toepasselijkheid van de Code worden geregeld. De Code
wordt na de inwerkingtreding via de wijziging van de statuten ingevoerd
in de overheidsvennootschappen en -stichtingen. Vervolgens zullen ook de
organen van de betrokken rechtspersoon de voorschriften in de Code
volgens het basisprincipe van *comply or explain* moeten gaan toepassen.

De betrokken minister heeft een inspanningsplicht om er zorg voor te
dragen dat de statuten van de desbetreffende rechtspersonen worden
gewijzigd (artikel 2, lid 6). Voor overheidsvennootschappen waarin het
Land meerderheidsaandeelhouder is, betekent dit dat de betrokken
minister in zijn hoedanigheid van (vertegenwoordiger van de)
aandeelhouder een algemene vergadering van aandeelhouders bijeenroept om
te besluiten tot de wijziging van de statuten.

Bij overheidsstichtingen ligt dit anders. Daar zal de betrokken minister
het bevoegde orgaan (doorgaans het bestuur met instemming van de raad
van commissarissen of raad van toezicht) verzoeken om de statuten te
wijzigen zodat de Code onderdeel uitmaakt van de toepasselijke regels
van de overheidsstichting. Uiteraard is dit anders indien een minister
op grond van de statuten zelf bevoegd is tot het wijzigen van de
statuten.

Op deze website in het hoofdstuk ‘Modellen en templates’ staan
modelstatuten die door overheidsvennootschappen en – stichtingen kunnen
worden gebruikt. Om toepasselijkheid van de Code mogelijk te maken,
wordt de volgende standaardbepaling voorgesteld:

“<u>Code Corporate Governance</u>

<u>Artikel \[nummer\]</u>

Voor de vennootschap \[of: stichting\] geldt de Code Corporate
Governance, zoals deze van toepassing is in Aruba en is gepubliceerd bij
A.B. 2023, no. \[NUMMER\]. Alle organen van de vennootschap \[of:
stichting\] zijn verplicht de bepalingen van de Code Corporate
Governance toe te passen en in acht te nemen, rekening houdend met de
concrete omstandigheden van de vennootschap \[of: stichting\].
Afwijkingen vinden alleen plaats in overeenstemming met de Code
Corporate Governance. Daar waar de Code Corporate Governance aan het
bestuur, bestuurders, de raad van commissarissen of commissarissen
bijzondere verplichtingen oplegt, komen zij die na, in aanvulling op
hetgeen in deze statuten is bepaald.”

<u>Invoering van de Code in gesubsidieerde stichtingen</u>

In sommige gevallen kan het wenselijk zijn om stichtingen die subsidie
ontvangen, maar waar de overheid verder geen zeggenschap in heeft, te
verzoeken de Code toe te passen. De betrokken Minister die beslist over
de subsidie kan de invoering van de Code in die gevallen afdwingen door
in de subsidievoorwaarden of – indien van toepassing – in een Service
Level Agreement, te bepalen dat de gesubsidieerde stichting de Code van
toepassing te verklaren.

<u>Invoering van de Code in dochtervennootschappen</u>

Het is de bedoeling om dochtervennootschappen van
overheidsvennootschappen – en stichtingen zoveel mogelijk ook de Code te
laten toepassen. Dochtervennootschappen zijn vennootschappen waarvan het
Land aandelen houdt door tussenkomst van een derde (een tussenpersoon
zoals een administratiekantoor, een holdingmaatschappij of andere een
overheidsvennootschap- of stichting).

Dochtervennootschappen staan door de tussenkomst van een of meerdere
rechtspersonen op afstand van de directe invloed van de politiek.
Vanwege de publieke- en maatschappelijke belangen van deze categorie
vennootschappen, is het belangrijk dat de basisprincipes en basisregels
van de corporate governance zoveel mogelijk ook voor deze categorie
rechtspersonen op transparante en verantwoordelijke wijze worden
toegepast. Concreet betekent dit dat de betrokken minister, via de
bevoegdheden die aan hem in de wet of de statuten zijn toegekend, zorg
draagt voor de invoering van de Code in een dochtervennootschap.

De invoering van de Code in een dochtervennootschap gaat als volgt: de
statuten van de ‘moedermaatschappij’ bevatten een bepaling die de
vertegenwoordiger van de aandeelhouder in de dochtervennootschap
verplicht om de toepasselijkheid van de Code ook in de statuten van de
desbetreffende dochtervennootschap(pen) vast te leggen.

Zie artikel 2 van de Landsverordening corporate governance en artikel 2
van de Code.

Zie voor nadere uitleg Paragrafen 2-4 van de Nota van Toelichting van de
Code.

## Wat houdt ‘comply or explain’ in?

Wanneer de Code eenmaal van toepassing is op de rechtspersoon, dan
moeten de voorschriften in de Code in principe worden opgevolgd.

Het bestuur en de raad van commissarissen zijn primair verantwoordelijk
voor de (good) corporate governance binnen de rechtspersoon. Zij zijn
ook verantwoordelijk voor de naleving van de voorschriften in de Code.
Vanaf het moment dat de Code van toepassing is op de rechtspersoon
(bijvoorbeeld door de toepasselijkheidverklaring in de statuten) is de
naleving van de Code in beginsel een plicht en geen vrijblijvende keuze.
De aard en omvang van de rechtspersonen waar de Code voor zal gelden
kunnen wezenlijk van elkaar verschillen. Daarom is in de Code ruimte
gegeven om in specifieke (en uitzonderlijke) gevallen af te wijken van
de Code. Dit wordt hieronder toegelicht.

Voor de afwijking van de Code wordt het principe van *comply or explain*
toegepast. Dit principe houdt in dat rechtspersonen in beginsel niet
mogen afwijken van de bepalingen van de Code. Afwijkingen kunnen onder
bepaalde omstandigheden wel gerechtvaardigd zijn. Afwijking van de Code
zonder dat deze omstandigheden zich hebben voorgedaan, is niet
toegestaan.

Gerechtvaardigde afwijkingen van de Code worden behoorlijk onderbouwd en
door alle organen van de rechtspersoon vastgelegd in het jaarverslag.
Een noodzaak tot het afwijken van de bepalingen van de Code is
afhankelijk van de concrete omstandigheden waarin de rechtspersoon zich
bevindt. Belangrijk is dat de organen van de rechtspersoon openstaan
voor een dialoog over de redengeving van de afwijking. Deze dialoog moet
leiden tot een concrete vastlegging en onderbouwing van de afwijking.
Het gerechtvaardigd afwijken van de bepalingen van de Code is geen op
zichzelf staand doel, maar is bedoeld om op transparante wijze
verantwoording af te leggen over de gerechtvaardigde gronden voor het
afwijken door de rechtspersoon.

Als wordt afgeweken van de Code, dan bevat de uitleg bij afwijking in
ieder geval de volgende elementen:

1.  van welk voorschrift in de Code wordt afgeweken

2.  de wijze waarop is afgeweken;

3.  de redenen voor afwijking;

4.  een beschrijving van de alternatieve maatregelen die zijn genomen;

5.  een uiteenzetting van de wijze waarop met die maatregelen de
    doelstellingen van de betreffende bepaling in de Code zijn bereikt,
    of een verduidelijking van hoe die maatregelen bijdragen aan de
    basisprincipes van good governance; en

6.  een tijdpad waaruit blijkt op welk moment de bepalingen van de Code
    waarvan is afgeweken, wel worden toegepast.

## Hoe ziet ‘comply or explain’ eruit voor ‘kleine’ entiteiten?

Voor rechtspersonen met een zeer beperkte omvang, zoals ‘kleine’
stichtingen kan het bezwaarlijk zijn om volledig te voldoen aan alle
voorschriften in de Code. De zogenoemde ‘kleine’ rechtspersonen zijn
organisatie met een beperkte begroting, een beperkte capaciteit in het
aantal medewerkers of vrijwilligers en andere factoren die bepalend zijn
voor de kleinschaligheid van de rechtspersoon.

Een kleine rechtspersoon zal zware (administratieve) lasten kunnen
ondervinden van het volledig voldoen aan alle voorschriften van de Code.
Die administratieve lasten wegen in een dergelijk geval niet op tegen de
te verwachten baten bij de volledige naleving van de Code.

Toch mag van elke rechtspersoon, ongeacht de omvang en beperkingen in
capaciteit, worden verwacht dat kernwaarden van good corporate
governance zoals integriteit, transparantie en verantwoording, ten volle
worden toegepast.

Het onderstaand overzicht bevat een indicatie van bepalingen of
onderdelen daarvan waar ‘kleine’ rechtspersonen van kunnen afwijken
zonder dat een uitgebreide *comply or explain* toelichting volgens de
Code hoeft te worden opgesteld. Echter, het ligt op de weg van de
‘kleine’ rechtspersoon ligt om in het jaarverslag onderbouwd te
motiveren dat de desbetreffende (en mogelijke andere) bepalingen niet
kunnen worden toegepast, omdat de naleving onevenredig zware lasten
oplevert voor de rechtspersoon.

<table>
<colgroup>
<col style="width: 23%" />
<col style="width: 76%" />
</colgroup>
<thead>
<tr>
<th style="text-align: left;"><strong>Artikel</strong></th>
<th style="text-align: left;"><strong>Onderwerpen</strong></th>
</tr>
</thead>
<tbody>
<tr>
<td style="text-align: left;">4 lid 8 onderdeel d</td>
<td style="text-align: left;">Verantwoordelijkheid van het bestuur voor
de interne auditfunctie</td>
</tr>
<tr>
<td style="text-align: left;">4 lid 8 onderdeel e</td>
<td style="text-align: left;">Tijdige informatievoorziening aan de
externe accountant</td>
</tr>
<tr>
<td style="text-align: left;">4 lid 8 onderdeel i</td>
<td style="text-align: left;"><p>Publicatie verslag op de website van de
entiteit</p>
<p>(dit mag ook op een andere website zijn)</p></td>
</tr>
<tr>
<td style="text-align: left;">5</td>
<td style="text-align: left;">ESG-strategie</td>
</tr>
<tr>
<td style="text-align: left;">7</td>
<td style="text-align: left;">Bedrijfsplan</td>
</tr>
<tr>
<td style="text-align: left;">8</td>
<td style="text-align: left;">Risicobeheersing</td>
</tr>
<tr>
<td style="text-align: left;">9</td>
<td style="text-align: left;">Interne audit functie</td>
</tr>
<tr>
<td style="text-align: left;">25</td>
<td style="text-align: left;">Secretaris</td>
</tr>
<tr>
<td style="text-align: left;">40 - 44</td>
<td style="text-align: left;">Externe accountant</td>
</tr>
</tbody>
</table>

De hierboven opgesomde bepalingen zijn slechts indicatief en niet
uitputtend; het is aan de ‘kleine’ rechtspersoon om te motiveren welke
bepalingen in de specifieke situatie een onevenredige last opleveren.

Zie artikel 2 van de Landsverordening corporate governance en artikel 3
van de Code.

Zie voor nadere uitleg Paragraaf 5 van de Nota van Toelichting van de
Code.

## Wat gebeurt er als de Code niet wordt nageleefd?

De Code wordt na de inwerkingtreding via de wijziging van de statuten
ingevoerd in de overheidsvennootschappen en -stichtingen. Voor
rechtspersonen sui generis is er geen extra handeling nodig: de Code is
direct op hen van toepassing.

De organen van de betrokken rechtspersoon zullen de voorschriften in de
Code volgens het basisprincipe van *comply or explain* moeten gaan
toepassen.

Dit betekent dat niet-opvolging van of handelen in strijd met de
bepalingen van de Code, dezelfde gevolgen heeft als het handelen in
strijd met wettelijke of statutaire bepalingen. Als een orgaan van een
rechtspersoon in strijd handelt met een wettelijke of statutaire
bepaling kan deze handeling nietig of vernietigbaar zijn. Degene die
daartoe op grond van een wettelijk voorschrift bevoegd is, kan de
nietigheid of vernietigbaarheid van de bestreden handeling inroepen. Het
eindoordeel is uiteindelijk aan de (burgerlijke) rechter.

**Voorbeeld 1**

In de Code is bepaald dat een commissaris wordt benoemd voor een periode
van maximaal vier (4) jaar. Commissaris X wordt benoemd voor een periode
van zes (6) jaar. Dit is in strijd met de Code, het benoemingsbesluit is
daarom nietig.

**Voorbeeld 2**

De Code schrijft voor dat de rechtspersoon geen leningen verstrekt aan
bestuurders van de rechtspersoon (artikel 39 lid 6). Bestuurder Z heeft
een extra geld nodig en gaat een persoonlijke lening aan met
rechtspersoon Y. De voorzitter van de raad van commissarissen
ondertekent de leningsovereenkomst namens rechtspersoon Y. Deze
overeenkomst is in strijd met de Code. De raad van commissarissen kan,
namens de rechtspersoon de nietigheid van deze overeenkomst inroepen.

\]

[^1]: *OECD Guidelines on Corporate Governance of State-Owned
    Enterprises*, 2015 Edition, OECD Publishing, Paris.

[^2]: Ontleend aan het Visiedocument Corporate Governance Aruba,
    opgesteld door de Commissie Corporate Governance Aruba (versie 30
    april 2021). Dit overzicht is illustratief en uiteraard niet
    uitputtend.
