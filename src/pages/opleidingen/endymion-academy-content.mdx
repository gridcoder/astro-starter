---
title: ORGANISATIES  
---

## ENDYMION ACADEMY

![Endymion Academy Logo](/images/organizations/endymion-academy-logo.png)

**Het Endymion Academy Board Programma**

ENDYMION Academy, onderdeel van een netwerk van specialisten op het gebied van
Governance, Risk en Compliance (GRC), heeft een programma ontwikkeld dat
specifiek is gericht op het ondersteunen van bestuurders (RvB), commissarissen
(RvC) en toezichthouders (RvT). Het programma is breed ingericht, en focust
daarnaast specifiek op commissarissen die zitting hebben in het Audit Committee,
Risk Committee, of in beide Committees. Het programma biedt ook een solide basis
voor de tweedelijnsorganisatie (risk management en compliance) en voor interne-
en externe accountants die betrokken zijn bij de (gedelegeerde)
verantwoordelijkheden met betrekking tot de activiteiten op het gebied van van
het Audit Committee en het Risk Committee.

**Doel van het board programma**

Het doel van de trainingen is het ontwikkelen van kennis en vaardigheden ten
aanzien van de van toepassing zijnde Corporate Governance Code. De focus ligt
hierbij op een materieel inhoudelijke aanpak, gericht op de praktische
toepassing en invulling van de relevante bepalingen van de Code.

Een belangrijk element in het programma is daarnaast het verder versterken van
houding en gedrag in de context van de rol als bestuurder en/of toezichthouder.
Het belang hiervan is de laatste jaren gegroeid, en zal voorlopig een prominent
punt van aandacht blijven. Het belang voor de organisatie is hierbij een
optimale samenwerking tussen de executieve functie (bestuur) en de
toezichthoudende functie (RvC/RvT), waarbij ieder vanuit haar of zijn eigen
verantwoordelijkheid opereert, zonder hierbij “op de stoel van de ander te gaan
zitten”. Voorbeelden van vragen en onderwerpen die in het programma aan de orde
komen kunt u hieronder vinden in de sectie “**Onderwerpen**”.

**Trainer**

De training staat onder leiding van E.M. (Endymion) Struijs RA, in samenwerking
met subject-matter expert docenten en onder voorzitterschap van een prominente
deskundige op het gebied van Corporate Governance.

**Onderwerpen**

Tijdens het board programma komen onder andere de volgende onderwerpen aan de
orde:

1. Visie en strategie

Het startpunt van het besturen van een organisatie, en een belangrijk kader voor
het houden van toezicht daarop, is de doelstelling van de organisatie, in
samenhang met de toekomstvisie en de op deze beide elementen afgestemde
strategie. Relevante elementen hierin zijn het toetsen van de wenselijkheid van
de strategische keuzes, de haalbaarheid ervan, of visie en strategie voldoende
in overeenstemming zijn, en de rol van de organisatie in maatschappelijke
context. Tevens zal aandacht worden besteed aan de gewenste en vereiste wijze
waarop de strategie wordt geformaliseerd en welke mate van documentatie hierbij
verwacht mag worden.

Een belangrijk aandachtspunt bij dit onderwerp is daarnaast de ESG-visie en
strategie van de organisatie. Hierbij gaat het om de doelstellingen op het
gebied van milieu en omgeving (Environmental), op het gebied van
maatschappelijke rol en verantwoordelijkheid (Social), en op het gebied van
behoorlijk bestuur (Governance).

2. Bedrijfsplan en continuïteit

De gekozen strategie dient vertaald te worden in een realistisch bedrijfsplan,
waarbij de doelstellingen worden vertaald naar meer concrete en granulaire
plannen voor de korte en middellange termijn. Belangrijke aspecten die hierbij
aan de orde komen zijn de mate van aansluiting tussen het jaarplan, de
middellange termijnplanning (3-5 jaar) en de gekozen strategie. Tussentijdse
evaluatie van de planning, alsmede de vraag op welke momenten dit het beste kan
plaatsvinden (i.e. de frequentie), zijn vragen die hierbij worden behandeld.

Een essentieel element in de context van het bedrijfsplan en de continuïteit van
de organisatie, is de wijze van financiering. De aard van de organisatie en van
de bedrijfsactiviteiten zijn hierin belangrijke factoren. Tijdens het programma
zullen handreikingen worden gegeven voor bestuur en toezichthouders welke vragen
en prioriteiten hierbij aan de orde dienen te komen.

3. Inrichting van de informatievoorziening

Voor het bestuur en interne toezichthoudende functies, is tijdige en
kwalitatieve informatie onmisbaar voor de vervulling van hun taken en
verantwoordelijkheden. Vragen als de wijze van rapportage (dashboards,
gedetailleerde rapportages), de gewenste en noodzakelijke mate van detail,
alsmede de frequentie van deze rapportages zijn elementen die medebepalend
kunnen zijn voor het succesvol vervullen van bestuurlijke of toezichthoudende
rollen. Tijdens het programma zal worden stilgestaan bij de diverse vormen van
informatievoorziening, zowel intern als extern, en zowel financieel als
niet-financieel.

4. Financiële verslaggeving (bestuursverslag en jaarrekening)

Voortbouwend op de inrichting van de informatievoorziening worden tevens
handreikingen gegeven voor de vereisten ten aanzien van de financiële
verslaggeving, waaronder de verantwoordelijkheden en wettelijke vereisten ten
aanzien van het bestuursverslag en jaarrekening. Tijdens het programma wordt
tevens ingegaan op relevante ontwikkelingen op het gebied van
duurzaamheidsverslaggeving en de huidige en toekomstige wettelijke eisen die
hierbij van toepassing (zullen) zijn. Tevens zal aandacht worden besteed aan
mogelijke complexiteiten op het gebied van deze verslaggeving, en op de dialoog
tussen bestuur en toezichthouders die hierbij verwacht mag worden.

5. Inrichting van risicobeheersing (inclusief organisatiecultuur en cyber
   security)

Een belangrijk onderdeel van het programma is geleden in het geven van inzicht
in diverse modellen op het gebied van interne beheersing (risicobeheersing) en
in de vraag hoe deze conceptueel ingerichte modellen op een praktische wijze
vertaald kunnen worden naar een model dat past bij aard, omvang en complexiteit
van de eigen organisatie. Een belangrijk onderwerp hierbij is de afstemming van
het risicobeheersingsmodel op doelstelling en strategie van de organisatie.
Daarnaast is ook de informatievoorziening binnen de risicobeheersing van belang,
en wordt aandacht besteed aan het waarborgen van de betrouwbaarheid hiervan. En
dit alles binnen de context van de cultuur van de organisatie, oftewel de “tone
at the top” (ook wel bekend als “goed voorbeeld doet goed volgen”).

Belangrijke specifieke onderwerpen als cybersecurity en de verantwoordelijkheid
van bestuur en toezichthouders voor de beheersing hiervan, komen eveneens
uitgebreid aan de orde. Inclusief actuele technische ontwikkelingen, alsmede
ontwikkelingen op het gebied van wet- en regelgeving.

6. Inrichting compliance activiteiten (naleving wet- en regelgeving)

Binnen het programma wordt ten aanzien van het onderwerp risicobeheersing (zie
ook hierboven) separaat stilgestaan bij de taken en verantwoordelijkheden ten
aanzien van de naleving van de van toepassing zijnde wet- en regelgeving, en hoe
dit ingericht kan worden binnen de governance van de organisatie. Onderwerpen
als het mandaat en een charter van de compliance functie, de rol van een interne
en externe counsel, en het beoordelen van de kwaliteit en effectiviteit van de
legal en compliance functie zijn zaken die aan de orde komen.

7. Inrichting van de interne auditfunctie

Tijdens het programma wordt stilgestaan bij het 3 Lines of Defense model,
waarbij de interne auditfunctie de zogenoemde 3<sup>e</sup> lijnsfunctie
vervult. De rol van de interne auditfunctie zal worden toegelicht, evenals de
aanbevolen wijze waarop de onafhankelijkheid van de functie gewaarborgd kan
worden binnen de governance van de organisatie. En er zal tevens worden ingegaan
op de randvoorwaarden of maatregelen die nodig zijn indien deze gewenste
situatie om diverse redenen niet haalbaar is. Tijdens het programma zal ook
worden stilgestaan bij de praktische implicaties en aandachtspunten indien de
interne auditfunctie via in-sourcing wordt vervuld. En tot slot zal worden
stilgestaan bij de relatie en interactie tussen de interne en de externe
accountant (zie ook hieronder)

8. Inrichting van de rol van de externe accountant

De externe accountant heeft een specifieke rol in de context van corporate
governance, met name in de gevallen waarin een externe accountantscontrole
vanuit wet- of regelgeving (of vanuit bijvoorbeeld een subsidie- of
financieringsmandaat) verplicht is. De rol van de externe accountant zal tijdens
het programma worden toegelicht. Daarnaast zal worden stilgestaan bij manieren
om de interactie tussen bestuur, toezichthouders en de externe accountant zo
optimaal mogelijk in te richten.

9. Inrichting (zelf) evaluatie bestuur en raad van commissarissen

Een essentieel uitgangspunt in de governance van een organisatie, evenals in een
goed functionerend risicobeheersingsmodel, is de evaluatie van het functioneren.
Dit om eventuele tekortkomingen tijdig te identificeren en te adresseren. Deze
evaluatie vindt voornamelijk plaats in de vorm van zelf-evaluatie, waarbij
bestuur en toezichthouders met een open blik hun functioneren beoordelen. In
aanvulling daarop vereist effectieve governance eveneens een evaluatie door de
toezichthoudende rol van het functioneren van het bestuur. Tijdens het programma
wordt stilgestaan bij het opzetten en invullen van een dergelijke
(zelf)evaluatie en bij de gewenste frequentie ervan (minimaal jaarlijks).
Daarnaast zal worden gesproken over formele aspecten als vastlegging van de
uitkomsten en van eventuele aandachtspunten, inclusief het belang van het tijdig
en gedocumenteerd opvolgen daarvan.

10. Inrichting (vaktechnisch) leer- en ontwikkelplan bestuur en toezichthouders

Het board-programma van Endymion Academy is een belangrijk fundament van een
leer- en ontwikkelplan voor bestuurders en toezichthouders. In de huidige
omgeving, waar ontwikkelingen op technisch en maatschappelijk gebied, en
overigens ook op vele andere gebieden, elkaar in hoog tempo opvolgen. Elke laag
van de organisatie zal kennis dienen te hebben van mogelijkheden en beperkingen,
en zeker ook van mogelijke bedreigingen (risico’s). Dit geldt zeker ook voor
bestuur en toezichthouders, het is zelfs een voorwaarde om effectief te kunnen
besturen of toezicht te kunnen houden. Het programma heeft als uitgangspunt dat
gedetailleerde vakkennis op elk mogelijk gebied niet noodzakelijk is om
effectief te functioneren als bestuurder of toezichthouder. Dit dient vooral
binnen de organisatie belegd te worden. Wel is het nodig om het functioneren van
de professionals binnen de organisatie, in de context van deze volatiele
omgeving, te kunnen beoordelen en evalueren. En om daartoe in staat te zijn en
te blijven, dienen bestuurders en toezichthouders de juiste vragen te stellen.
En minstens zo belangrijk: de gegeven antwoorden (en daarbij verstrekte
informatie en rapportages) op hun merites te kunnen beoordelen. Tijdens het
programma zullen handreikingen worden gedaan voor vervolgcursussen en
-opleidingen die relevant zijn voor bestuurders en toezichthouders.

Overige dienstverlening en maatschappelijke/culturele activiteiten van ENDYMION

Naast het ontwikkelde board programma binnen Endymion Academy, verleent de
organisatie Endymion een breed scala aan professionele diensten. En daarnaast is
zij betrokken bij diverse maatschappelijke en culturele initiatieven en
instellingen. Endymion verleent o.a. diensten op het gebied van Consulting &
Business Services, Audit & Advisory Services, en diensten op het gebied van
Professional Development. De kernwaarden van het Endymion netwerk zijn
“Citizenship”, “Professionalism” en “Autonomy”.

Meer informatie over de kernwaarden, de dienstverlening, en de maatschappelijke
en culturele activiteiten zijn te vinden op
[https://endymion.network/](https://endymion.network/).

![Endymion Academy Logo](/images/organizations/endymion-academy-logo.png)
